---
layout: page
published: true
permalink: /
title: ""
---

**Vad är syftet med försäljningen av** **BÄRA-kassarna?**

Bära-projektet är ett försök att skapa arbetstillfällen för människor som kommit till Sverige med ambitionen att arbeta men som idag ser tiggeri som enda utvägen. Med en enkel affärsidé och produkt i kombination med utbildning, hoppas vi kunna återskapa en mänsklig värdighet samt att hjälpa till att bygga en positiv framtid. 

**Jag bryr mig när jag ser en medmänniska tigga men..!?**

Det är svårt att veta hur man ska göra. Är det bra att ge eller inte? Gör det någon skillnad i längden? Är detta organiserad brottslighet eller genuin desperation? Vi tror inte att det är någons dröm att tigga. Det bör inte heller vara någons framtid. Oavsett vad som gjort att en person hamnat i den positionen så är det hur verkligheten ser ut idag. Vi vill göra något åt det. 

**Hur kan det förändras?**

Genom att resa sig från gatan och sälja en produkt förvandlas en person från en tiggare till en säljare med ett jobb. Självkänslan kan åter byggas upp, liksom motivationen att kämpa för förändring. Våra värderingar grundar sig i att: 

- alla människor är lika mycket värda.

- alla har samma grundförmåga att försörja sig själva.

- alla har samma ansvar att försörja sig själva.

- ingen ska behöva tigga när det finns andra vägar.

**Varför just kassar?**

Kassen är inte det viktiga. Det viktiga är att i ögonhöjd sälja en produkt och en kasse är något de flesta använder. Det är den enkla logiken bakom Bära-kassen.

**Det är en dyr kasse! Vart går de** **60 kronorna?**

Detta är en relevant fråga och vi tror på transparens i allt vi gör. Så här ser kostnadsstrukturen ut i nuläget: 

- Försäljaren köper kassen för 40 kr och säljer den för 60 kr. Han/hon får behålla mellanskillnaden alltså 33% av försäljningsvärdet.

- Inköps- och tryckkostnaden för en kasse är ca 20 kr.

- Resterande 20 kr går till utbildning av säljaren här i Sverige och så småningom är målsättningen att erbjuda en längre entreprenörsutbildning i deras hemland som ger möjlighet till förändring på längre sikt. 

**Vad handlar utbildningen om?**

Utbildningens syfte är att försäljaren ska kunna utföra sitt jobb på ett förtroendeingivande och framgångsrikt sätt. Därför vill vi erbjuda en enkel utbildning om en säljares roll, vad kundnytta är och hur man hanterar kundbemötande. Ämnen som ekonomi och sparande berörs och vi diskuterar säljarnas framtidsdrömmar och möjligheter att förverkliga dem. Dessutom lär vi ut grunderna (/några fraser) i svenska. Utbildningen tillhandahålls av [itzinya AB](http://www.itzinya.com) som skräddarsyr och förenklar delar av sin entreprenörsutbildning för att passa vår målgrupp.

**Vad är er långsiktiga vision?**

På lång sikt vill vi ge möjlighet, för den som vill, att kunna försörja sig i hemlandet exempelvis genom att:

- förlägga produktion av våra produkter i försäljarnas hemländer och därigenom skapa arbetstillfällen som bygger en stabilare ekonomi för de utsatta.

- starta en icke-akademisk entreprenörskola genom samarbete med [itzinya AB](http://www.itzinya.com) i deras hemländer som drivs av lokala entreprenörer och ger stöd till bildandet av nya små företag.

Detta kan bidra till en ökad stolthet och motivation för försäljarna som tillfälligt är här genom att de indirekt är med och skapar arbete hemma.

**Varför ska jag stödja** **Bära-kassen?**

Det finns många anledningar till att köpa en kasse. Rumänerna och bulgarerna som kommer hit är bland de fattigaste i Europa (enligt xx). De är våra medmänniskor och vi vill göra ett seriöst försök att göra skillnad på längre sikt. Sextio kronor för en tygkasse kan vara början på en resa mot en bättre framtid för någon som anstränger sig att nå dit. Vill du hjälpa till att bära en framtid?

**Vad händer om vi inte lyckas?**

Detta är ingen enkel uppgift, men vi tycker att det är värt ett försök. Skulle vi möta oöverkomliga hinder som gör att verksamheten måste avslutas går överskottspengarna till annan lämplig långsiktig insats för samma grupp människor.

**Vilka står bakom?**

I dagsläget består Bära-teamet av en grupp studenter från Chalmers och Handelshögskolan i Göteborg, samt några företagare. Hör av dig för att få reda på hur du kan vara en del av arbetet!

**Vill ditt företag eller organisation stödja vårt arbete?**

Om du tycker att det vi gör har potential och vill stödja Bära-projektet, kontakta oss på [info@barakassen.se](mailto:info@barakassen.se). Vi tar gärna ett samtal om vilka möjligheter som finns.

**Har du idéer och förslag?**

Vi har inte alla lösningar, utan låt oss göra detta tillsammans. Kontakta oss med dina idéer och hjälp oss att komma framåt.

**Hur ser organisationen ut?**

Bära är en ideell förening där alla arbetar volontärt, utan lön. Alla transaktioner bokförs och kan överblickas i bokslutet. Transparens är viktigt för oss och vi vill att det ska finnas full insyn i allt vi gör.