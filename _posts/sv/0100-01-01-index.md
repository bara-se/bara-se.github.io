---
layout: page
published: true
permalink: /
lang: sv
title: ""
---

## En väg till en bättre framtid

Det är svårt att veta hur man ska bemöta tiggare. Är det bra att ge eller inte? Gör det någon skillnad i längden? Är detta organiserad brottslighet eller genuin desperation?

Bära-projektet är ett försök att skapa bättre arbetstillfällen för människor som idag ser tiggeri som enda utvägen. Med en enkel affärsidé och produkt i kombination med utbildning, hoppas vi kunna återskapa en mänsklig värdighet samt att hjälpa till att bygga en positiv framtid.

## Om Bärakassen

Genom att resa sig från gatan och sälja en produkt förvandlas en person från en tiggare till en säljare med ett jobb. Självkänslan kan åter byggas upp, liksom motivationen att kämpa för fortsatt förändring.

Att sälja Bärakassen kan vara ett sätt att ta det första steget upp från gatan.

### Vart går pengarna?

Detta är en relevant fråga och vi tror på transparens i allt vi gör. Vi har tagit fram en modell som täcker in tre perspektiv: akut, långsiktigt och kortsiktigt arbete.

##### Akut:
- Försäljaren köper kassen för 70 kr av oss och säljer den för 100 kr.
- Mellanskillnaden, alltså 30% av försäljningsvärdet, blir försäljarens inkomst per såld kasse.

Efter avdrag för moms fördelas de resterande 56 kronorna lika mellan:

##### Långsiktigt:
- Pengarna sätts av i en fond som investeras i försäljarens hemby. Läs mer under "Vårt långsiktiga arbete"

##### Kortsiktigt:
- Inköps- och tryckkostnaden för en kasse är ca 18 kr.
- Resterande 10 kr går till administration och utbildning av försäljaren här i Sverige.


### Utbildning för framtiden

Vi erbjuder en enkel utbildning om en säljares roll, vad kundnytta är och hur man hanterar kundbemötande. Utbildningens syfte är att försäljaren ska kunna utföra sitt jobb på ett förtroendeingivande och framgångsrikt sätt.

Ämnen som ekonomi och sparande berörs och vi diskuterar säljarnas framtidsdrömmar och möjligheter att förverkliga dem. Dessutom lär vi ut grunderna (/några fraser) i svenska.

Utbildningen tillhandahålls av [itzinya AB](http://www.itzinya.com) som skräddarsyr och förenklar delar av sin entreprenörsutbildning för att passa vår målgrupp. Entreprenörsakademin itzinya "it's-in-you" är ett socialt företag med ambitionen att skapa arbete för unga i utvecklingsländerna.

### Vårt långsiktiga arbete

På lång sikt vill vi ge möjlighet, för den som vill, att kunna försörja sig i hemlandet exempelvis genom att:

- förlägga produktion av våra produkter i försäljarnas hemländer och därigenom skapa arbetstillfällen som bygger en stabilare ekonomi för de utsatta.
- starta en icke-akademisk entreprenörskola i samarbete med [itzinya](http://www.itzinya.com) och lokala aktörer i deras hemländer. Skolan drivs sedan av lokala entreprenörer och ger stöd till bildandet av nya små företag.
- de som sålt bära-kassen i Sverige har förtur till entreprenörsskolan genom stipendier och de pengar som är öronmärkta för långsiktigt arbete kan dessutom användas som startkapital för att förverkliga deras idéer.

Detta kan bidra till en ökad **stolthet och motivation** för försäljarna som tillfälligt är här genom att de indirekt är med och skapar arbete hemma.

### Garanti

Skulle vi av någon anledning behöva avbryta vårt arbete går överskottspengarna till annan lämplig långsiktig insats för samma grupp människor.

## Om Projektet

Bära-teamet består av en grupp studenter från Chalmers och Handelshögskolan i Göteborg, samt några företagare. Bära är ett projekt i ideell föreningsform där alla arbetar volontärt, utan lön. Transparens är viktigt för oss och vi vill att det ska finnas full insyn i allt vi gör. Våra värderingar grundar sig i att:

- alla människor är lika mycket värda
- alla har samma grundförmåga att försörja sig själva
- alla har samma ansvar att försörja sig själva
- ingen ska behöva tigga när det finns andra vägar

### Vill ditt företag eller organisation stödja vårt arbete?

Om du tycker att det vi gör har potential och vill stödja Bära-projektet, kontakta oss på [info@barakassen.se](mailto:info@barakassen.se). Vi tar gärna ett samtal om vilka möjligheter som finns.

### Har du idéer och förslag?

Vi har inte alla lösningar. Låt oss göra detta tillsammans! Kontakta oss med dina idéer och hjälp oss att komma framåt.